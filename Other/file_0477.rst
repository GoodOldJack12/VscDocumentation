|\\"\"|

**PERSMEDEDELING VAN VICEMINISTER-PRESIDENT INGRID LIETEN
VLAAMS MINISTER VAN INNOVATIE, OVERHEIDSINVESTERINGEN, MEDIA EN
ARMOEDEBESTRIJDING**

**Donderdag 25 oktober 2012**

**Eerste TIER 1 Supercomputer wordt in gebruik genomen aan de UGent.**

**Vandaag wordt aan de UGent de eerste Tier 1 supercomputer van het
Vlaams ComputerCentrum (VSC) plechtig in gebruik genomen. De
supercomputer is een initiatief van de Vlaamse overheid om aan
onderzoekers in Vlaanderen een bijzonder krachtige rekeninfrastructuur
ter beschikking te stellen om zo beter het hoofd te kunnen bieden aan de
maatschappelijke uitdagingen war we vandaag voor staan.“Het VSC moet
‘high performance computing’ toegankelijk maken voor kennisinstellingen
en bedrijven. Hierdoor kunnen doorbraken gerealiseerd worden in domeinen
als gezondheidszorg, chemie, en milieu”, zegt Ingrid Lieten.**

| 
| In de internationale onderzoekswereld zijn de supercomputers niet meer
  weg te denken. Deze grote rekeninfrastructuren waren recent een
  noodzakelijke schakel in de ontdekking van het Higgsdeeltje. Hun
  rekencapaciteit laat toe steeds beter de werkelijkheid te simuleren.
  Hierdoor is een nieuwe manier om onderzoek te verrichten ontstaan, met
  belangrijke toepassingen voor onze economie en onze samenleving.

“Dankzij supercomputers worden weersvoorspellingen over langere perioden
steeds betrouwbaarder, of kunnen klimaatveranderingen en natuurrampen
beter voorspeld worden. Auto’s worden veiliger omdat de constructeurs
het verloop van botsingen en de impact op passagiers in detail kunnen
simuleren. Ook aan de evolutie naar geneeskunde op maat van de patiënt,
kan de supercomputer fundamenteel bijdragen. De ontwikkeling van
geneesmiddelen gebeurt namelijk voor een groot deel via simulaties van
chemische reacties”, zegt Ingrid Lieten.

Het Vlaamse Supercomputer Centrum staat open voor alle Vlaamse
onderzoekers, zowel uit de kennisinstellingen en strategische
onderzoekscentra als uit de bedrijven. Het levert opportuniteiten voor
universiteiten en industrie, maar ook voor overheden, mutualiteiten en
andere zorgorganisaties. De supercomputer moet een belangrijke bijdrage
leveren aan de zoektocht naar oplossingen voor de grote maatschappelijke
uitdagingen, en dit in de meest uiteenlopende domeinen. Zo kan de
supercomputer nieuwe geneesmiddelen ontwikkelen of demografische
evoluties voor humane en sociale wetenschappen analyseren, zoals de
vergrijzing en hoe daarmee om te gaan. Maar de supercomputer zal ook
ingezet worden om state of the art windmolens te ontwerpen en
ingewikkelde modellen te berekenen voor het voorspellen van
klimaatsveranderingen.

Om de mogelijkheden van de supercomputer beter bekend te maken en het
gebruik te stimuleren in Vlaanderen, krijgt de Herculesstichting de
opdracht om het Vlaamse Supercomputer Centrum actief te promoten en
opleidingen te voorzien. De Herculesstichting is het Vlaamse agentschap
voor de financiering van middelzware en zware infrastructuur voor
fundamenteel en strategisch basisonderzoek. Zij zullen ervoor zorgen dat
associaties, kennisinstellingen, SOCs, het bedrijfsleven, enz. even vlot
toegang krijgen tot de TIER1 supercomputer. De huisvesting en technische
exploitatie blijven bij de associaties.

“Met de ingebruikname van de TIER1 staat Vlaanderen nu echt op de kaart
in Europa wat betreft ‘high performance computing’. Vlaamse onderzoekers
krijgen de mogelijkheid om aan te sluiten bij belangrijke Europese
onderzoeksprojecten, zowel op het vlak van fundamenteel als van
toegepast onderzoek”, zegt Ingrid Lieten.

Het Vlaams Supercomputer Centrum beheert zowel de zogenaamde ‘TIER2’
computers, die lokaal bij de universiteiten staan, als de ‘TIER1’
computer, die voor nog complexere toepassingen gebruikt wordt.

Persinfo:
^^^^^^^^^

| Lot Wildemeersch, woordvoerster Ingrid Lieten
| 0477 810 176 \| lot.wildemeersch@vlaanderen.be
| www.ingridlieten.be

|\\"\"|

"

.. |\\"\"| image:: \%22/assets/269\%22
.. |\\"\"| image:: \%22/assets/271\%22

